---
layout: post
section-type: blog
author: Filip Anné
atleten:
  - Filip Anné
---

Filip vertrok 17 september naar Lanzarote om deel te nemen aan zijn eerste halve Ironman. Zijn prestatie is het resultaat van jarenlang intensief investeren in zijn sport.

<!--more-->

## Lanzarote

Vorige week woensdag vertrok ik met mijn ouders naar Lanzarote om deel te nemen aan **mijn eerste halve triathlon** ooit. Op de luchthaven van Charleroi hadden we afgesproken met Sven, Birgit, Stefaan, Nicole en Antoin. Alleen reizen is nooit plezant he :). Dus de vlieger op en op naar het zuiden! Na de aankomst had ik al direct mijn zwemgerief uitgepakt en sprong ik in het zwembad om het watergevoel terug te vinden.

De dag daarna gingen we de Tabayesco eens verkennen, een klim van 10km met ongeveer 500 hoogtemeters. Ik had nog nooit echt met de fiets geklommen dus begon ik rustig op een verzet van 39-25. Na een tijdje bereikten we de top en konden we dus genieten van een adembenemend uitzicht. Daarna gingen we de afdaling verkennen. Hier had ik meer schrik voor. Door de harde zijwind en mijn laag gewicht had ik het soms wel moeilijk om mijn fiets onder controle te houden. Na de verkenning was het tijd om ons in te checken voor de wedstrijd voor zaterdag.

Op vrijdag nog wat loslopen en dan alles klaarzetten voor zaterdag. 's Avonds dan de fietsen en onze loopschoenen klaarzetten in de wisselzone en dan naar de pastaparty!! Na de pastaparty in La Santa was het tijd om het bed op te zoeken.

## Mijn Ironman

Op zaterdag om half 5 liep mijn wekker af, tijd voor een ontbijt. Dan in de auto met de supporters en de andere atleten richting de start. Na alles nog eens te checken kon ik nog snel eens op de foto met Luc van Lierde. Om 8u vertrokken de profs in de zoutwaterlagune van La Santa. 3min daarna was het aan ons om te vertrekken. Ik had mij aan de linkerkant op de eerste rij gelegd om hopelijk zo snel weg te geraken. Dan om 8u03, knal, het startschot. Ik vertrok de eerste 200m redelijk snel en belande in een klein groepje. Dit tempo was ideaal (ongeveer 1:25/100m), onderweg kon ik nog een paar vissen spotten in het ondiepe water. **Na 1.9km zwemmen kwam ik na 27min19sec als 33e overall uit het water en als 2de in mijn categorie.**

Na een te trage wissel sprong ik op de fiets met nog een fris gevoel. Ik startte direct al met een hoog tempo op het golvende parcours. Het fietsen is mijn zwakste onderdeel dus hier verloor ik een paar plaatsen. Na de klim naar Teguise had ik wel al een paar atleten ingehaald, maar er waren nog een aantal sterke fietsers onderweg. Aan de voet van de Tabayesco had ik nog wat volk in het visier, als redelijke klimmer kwam ik dus snel al dichter op de rest en nam ik al snel wat tijd terug op de concurrentie. Na een half uur bereikte ik de top van de Tabayesco en kon ik beginnen met de afdaling.

Op sommige stukken stond er een harde wind vol op kop en moest ik soms hard bijtrappen om beneden te geraken. **Na 2u51min19sec fietsen kwam ik binnen in de 2de wisselzone op 8sec van de eerste atleet in mijn categorie en als 42e overall.** Ik voelde mij nog redelijk goed maar ik voelde wel en wat vermoeidheid in mijn benen. De 2de wissel was al wat sneller dan de eerste wissel, dus ik kon al snel aan het looponderdeel beginnen. De omgevingstemperatuur ging al richting de 32°C met redelijk wat wind. Het lopen ging dus niet vanzelf gaan. Ik startte aan een tempo rond 4min/km, na de eerste ronde kwam ik door in ongeveer 28min. Ik voelde mijn energiepeil na de eerste ronde al snel volledig ineenzakken, mijn tempo zakte ook hard. De 2de ronde was hard afzien op het glooiende parcours en de derde ronde was overleven op cola en water en sponzen om af te koelen. **Na 1u31min50sec had ik de afsluitende halve marathon afgerond en kwam ik als 2de in mijn agegroup over de meet. Podium dus!!!!** Met een **eindtijd van 4u55min49sec** was mijn doel van sub 5u geslaagd. Overall was ik 33e. Voor mijn eerste halve triatlon ben ik dus **super tevreden**.

Ook nog proficiat aan Sven De Cock, Stefaan De Maeyer en Antoin Bryssinck met hun knappe resultaten!
Nu is het tijd om wat uit te rusten en plannen te maken voor volgend jaar.

## Bedankt!

Ik wil mijn ouders nog bedanken om mij te steunen tijdens mijn voorbereiding, de lekkere maaltijden en om een deel van mijn reis te sponsoren.
Ook mijn trainers (Rudi Frankinouille en Mieke Smet) voor de schema's en de vele tips die dit resultaat mogelijk maakten.
Mijn club 3MD voor de vele aanmoedigingen (en Kris en Sofie voor de sponzen onderweg :) ) en het **Smart Running Team** van Volharding Beveren waarmee ik mijn meeste lange duurlopen heb afgewerkt.
